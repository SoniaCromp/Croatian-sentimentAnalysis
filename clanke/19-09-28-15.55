https://www.24sata.hr/news/suze-za-diktatora-pokopali-su-bivseg-celnika-zimbabvea-651016
-1	;;;	Suze za diktatora: Pokopali su bivšeg čelnika Zimbabvea 
-1	;;;	Mugabe, koji je kao diktator vladao Zimbabveom 37 godina do studenog 2017., kada ga je svrgnula vojska, umro je u rujnu u singapurskoj bolnici u 95. godini 
-1	;;;	 Bivši apsolutni gospodar Zimbabvea tijekom četrdeset godina Robert Mugabe pokopan je u subotu bez službene počasti u svom rodnom selu na sjeveru zemlje u krugu obitelji i ostatka svojih pristaša. 
-1	;;;	"Junak" neovisnosti koji se prometnuo u despota umro je 6. rujna u 95. godini u luksuznoj bolnici u Singapuru, gdje se godinama liječio. 
-1	;;;	Prije dvije godine morao je otići s dužnosti pod pritiskom vojske i vlastite stranke, ostavivši zemlju u gospodarskoj krizi koja je velik dio stanovnika gurnula u siromaštvo. 
1	;;;	Više stotina ljudi, uglavnom prijatelja i susjeda, okupilo se u subotu na njegovu pokopu u Kutami, stotinjak kilometara sjeverozapadno od Hararea. 
-1	;;;	Osim šačice lokalnih zastupnika, čelnici zemlje nisu nazočili ukopu, što je posljedica sukoba koji su zadnja tri tjedna vodili s obitelji Roberta Mugabea u vezi s mjestom njegova ukopa. 
1	;;;	Vlasti su ga htjele uz najviše počasti pokopati u Panteonu "junaka oslobodilačke borbe" u Harareu, a obitelj je htjela da počiva u Kutami, stotinjak kilometara dalje. 
1	;;;	Vlada je jedno vrijeme mislila da je pobijedila objavivši da će Robert Mugabe biti pokopan na "Polju junaka" u mauzoleju koji se treba izgraditi. 
0	;;;	No na kraju je, na opće iznenađenje, morala popustiti i dopustiti da bivši predsjednik počiva u svom selu. 
