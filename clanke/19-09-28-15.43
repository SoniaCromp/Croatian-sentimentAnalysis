https://dnevnik.hr/vijesti/hrvatska/muskarac-kod-varazdina-dva-puta-pokusao-ubiti-suprugu-i-maloljetnu-kcer---577040.html
-1	;;;	Stravičan slučaj u okolici Varaždina: Muškarac dva puta pokušao ubiti suprugu i maloljetnu kćer 
-1	;;;	Uhićen je 51-godišnjak iz Varaždinske županije zbog pokušaja teškog ubojstva supruge i tri kaznena djela povrede djetetovih prava. 
-1	;;;	Zbog pokušaja ubojstva te zbog zlostavljanja supruge i maloljetnih kćeri pokrenuta je istraga protiv 51-godišnjaka, kojemu je određen istražni zatvor, objavilo je u subotu Županijsko državno odvjetništvo (ŽDO) u Varaždinu. 
-1	;;;	Varaždinski ŽDO je nakon provedenog ispitivanja uhićenog hrvatskog državljanina, rođenog 1968., donio rješenje o provođenju istrage protiv njega, zbog osnovane sumnje na počinjenje tri kaznena djela pokušaja teškog ubojstva i tri kaznena djela povrede djetetovih prava, priopćeno je. 
-1	;;;	Naime, 51-godišnjak je osumnjičen da je 21. rujna ove godine u obiteljskoj kući u okolici Varaždina pokušao ubiti svoju suprugu, koju je ranije u duljem razdoblju zlostavljao, no spriječile su ga njegove dvije maloljetne kćeri. 
-1	;;;	Nakon toga je 51-godišnjak pobjegao iz kuće i skrivao se do 24. rujna kada se u prijepodnevnim satima vratio kući i pokušao usmrtiti svoju suprugu i 17-godišnju kćer, koju je također ranije u duljem razdoblju zlostavljao, kao i druge dvije maloljetne kćeri. 
-1	;;;	Uslijed napada 51-godišnjaka oštećenice su zadobile više tjelesnih ozljeda, navodi se u priopćenju Županijskog državnog odvjetništva u Varaždinu. 
-1	;;;	Sutkinja istrage Županijskog suda u Varaždinu prihvatila je prijedlog državnog odvjetnika i odredila 51-godišnjaku istražni zatvor zbog opasnosti od utjecaja na svjedoke u istrazi te zbog opasnosti od ponavljanja kaznenih djela i dovršenja pokušanih kaznenih djela. 
