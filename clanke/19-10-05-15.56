https://www.jutarnji.hr/vijesti/hrvatska/javio-nam-se-covjek-koji-je-s-vrata-jadrana-bacio-gradevinski-otpad-proradila-mu-savjest-pokupio-sve-sto-je-pobacao-i-ispricao-se-javnosti/9446366/
1	;;;	JAVIO NAM SE ČOVJEK KOJI JE S 'VRATA JADRANA' BACIO GRAĐEVINSKI OTPAD Proradila mu savjest: Pokupio sve što je pobacao i ispričao se javnosti 
1	;;;	- Moj loš dan, nesmotrenost, splet okolnosti, ne znam ni sam kako bih to objasnio, ali to sada nije ni važno. 
1	;;;	Bitno je da sam svjestan svoje pogreške i vjerujte, strašno mi je zbog nje žao - kaže nam tako radnik kojega je čitatelj Jutarnjeg lista uhvatio i snimio kako na odmorištu Vrata Jadrana preko ograde iz vozila baca otpad. 
1	;;;	Javio nam se sam, želi ispraviti pogrešku i javnosti nudi ispriku. 
1	;;;	Otišao je zato jučer na mjesto događaja i pokupio ono što je odbacio - tri daske od 120 cm te sedam otpadaka od po 15 cm dužine. 
-1	;;;	- Nisam ništa gradio niti rušio i uopće nisam planirao odvoziti neki otpad. 
-1	;;;	Nedaleko od mjesta događaja sam obavljao radove. 
-1	;;;	Naišao sam na te tri trule daske, koje uopće nisam trebao dirati, ali sam ih odlučio zamijeniti jer su mogle predstavljati opasnost za pješake i druge sudionike u prometu. 
-1	;;;	U tom trenutku nisam imao kamo s njima. 
1	;;;	Dolje jest neki divlji deponij otpada, mislio sam da neću počiniti dodatnu štetu ako tamo odbacim te daske, koje su biorazgradive, pa sam ih tamo odbacio - kaže nam čovjek, dodajući da je svjestan da to ne opravdava njegov čin, ali se nada da će naići na razumijevanje. 
1	;;;	Čišćenje otpada bačenog na odmorištu Vrata Jadrana
-1	;;;	Ispod je, naime, divlji deponij smeća gdje se u duljini do 250 metara doista može naći svega, od ostataka hrane iz restorana brze prehrane do kanistara s motornim uljem. 
0	;;;	Prokazan je, čini se, zapravo samo jedan od stotine onih koji čine okolišu mnogo veću štetu. 
-1	;;;	Nakon što je video dospio u javnost, kaže dalje radnik, počele su mu stizati poruke prijatelja i poznanika koji su prepoznali njegovo vozilo. 
-1	;;;	Razumije reakciju javnosti, no nije očekivao odjek tako velikih razmjera. 
1	;;;	Nakon početnog šoka, kaže, shvatio je da je pogriješio te počeo razmišljati kako ispraviti pogrešku na najbolji mogući način. 
1	;;;	Tako je odlučio sjesti u automobil i otići natrag na mjesto događaja te pokupiti materijal koji je ranije odbacio. 
1	;;;	On će biti propisno saniran. 
1	;;;	  - Eto, ispravio sam svoju pogrešku, sada ću mirnije spavati i tako nešto mi se sigurno više nikada neće dogoditi. 
-1	;;;	Žao mi je zbog svega - kaže nam čovjek. 
