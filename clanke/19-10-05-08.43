https://www.jutarnji.hr/vijesti/hrvatska/plenkovic-otvorio-projekt-na-kojem-se-izredalo-pet-premijera-sefa-vlade-docekao-i-transparent-neugodnog-sadrzaja/9445355/
-1	;;;	PLENKOVIĆ OTVORIO PROJEKT NA KOJEM SE 'IZREDALO' PET PREMIJERA Šefa Vlade dočekao i transparent neugodnog sadržaja... 
1	;;;	Predsjednik Vlade RH Andrej Plenković u petak je u Virovitici otvorio novu zgradu Centra za odgoj, obrazovanje i rehabilitaciju (COOR) koji skrbi za djecu s poteškoćama u razvoju. 
1	;;;	Investiciju vrijednu 83 milijuna kuna zajednički su financirali Grad Virovitica i tri ministarstva - regionalnog razvoja i EU fondova, znanosti i obrazovanja i ministarstvo za demografiju, obitelj, mlade i socijalnu politiku. 
1	;;;	COOR je jedina ustanova u Virovitičko-podravskoj županiji koja skrbi o djeci s poteškoćama u razvoju. 
1	;;;	Do sada je 55 učenika osnovne škole i 15 korisnika poludnevnog boravka koristilo 500 četvornih metara prostora, a sada im je na raspolaganju tri tisuće, u suvremeno opremljenoj zgradi. 
0	;;;	"Petnaest godina smo čekali realizaciju ovog projekta. 
1	;;;	Na sreću, nismo se obeshrabrili jer je uvijek bilo onih koji su vjerovali da se nemoguće može učiniti stvarnim. 
1	;;;	Iako smo radili u skromnim uvjetima naš rad nije bio skroman jer dobar učitelj dobro radi bez obzira gdje se nalazio. 
1	;;;	Sada ćemo raditi još bolje“, rekla je ravnateljica Margarita Kovačević. 
0	;;;	Dodala je kako je pred svima još puno posla: sustaviti socijalne usluge, raditi na ranoj intervenciji i dijagnostici te zapošljavanju učenika nakon završene srednje škole, promicati njihova prava kroz javni rad i postati centar potpore. 
1	;;;	Od ove školske godine uvedena je srednja škola za zanimanja pomoćni krojač i pomoćni kartonažer koju pohađa devet učenika, a u novoj zgradi uskoro će se krenuti i s programom predškolskog odgoja. 
1	;;;	Na mukotrpni put do realizacije projekta podsjetio je gradonačelnik Ivica Kirin. 
1	;;;	"Pet premijera se izredalo. 
1	;;;	Zeleno svjetlo da projekt možemo završiti do kraja dobili smo tek dolaskom Andreja Plenkovića koji je shvatio da je to nešto što treba financirati Vlada. 
1	;;;	Naša djeca su napokon dobila onakav tretman kakav zaslužuju", rekao je Kirin. 
1	;;;	Proglašavajući Centar otvorenim premijer Andrej Plenković istaknuo je kako za brigu i uključenost osoba s invaliditetom Vlada izdvojila 1,7 milijardi kuna iz državnog proračuna i još 300 milijuna iz europskih fondova. 
1	;;;	"Nastavit ćemo činiti sve što možemo, kao i za roditelje njegovatelje. 
0	;;;	Trenutno ih ima nešto više od četiri tisuće. 
0	;;;	Ukupna alokacija u proračunu je nešto veća od 200 milijuna kuna. 
0	;;;	Nastojat ćemo da izađemo u susret onoliko koliko možemo jer razumijemo što znači da djeca trebaju roditeljsku skrb praktično 24 sata na dan. 
1	;;;	Deset milijuna kuna koja trebaju da se ovaj centar dovrši iznaći ćemo zajedničkim snagama", rekao je Plenković. 
-1	;;;	Ispred zgrade je goste i premijera Plenkovića dočekao i ispratio transparent s natpisom "Zašto je Simpa mrtav?" kojim je aktivistica i novinarka Iva Anzulović skrenula pozornost na činjenicu da je prošlo točno četiri mjeseca od smrti pročelnika Gradskog ureda za financije Siniše Palma i nestanak 17 milijuna kuna, a da javnost još dobila odgovore na brojna nerazjašnjena pitanja o tom slučaju.
