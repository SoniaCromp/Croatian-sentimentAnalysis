https://www.24sata.hr/news/lijecnici-nam-se-ipak-vracaju-shvacaju-da-nije-u-soldima-sve-648900
1	;;;	'Liječnici nam se ipak vraćaju, shvaćaju da nije u šoldima sve!' 
1	;;;	Ministar zdravstva Milan Kujundžić u intervjuu je za N1 komentirao pregovore o kolektivnom ugovoru, odlazak i povratak liječnika te održivost zdravstvenog sustava 
1	;;;	 Dijalog je najvažnija stvar u svakome društvu. 
1	;;;	Nijednog trenutka dijalog između ministarstva i udruga nije prekinut. 
-1	;;;	Liječničke udruge upozoravaju da nisu reprezentativni. 
-1	;;;	To je problem koji je nastao 2013. kada je tadašnji ministar rada Mirando Mrsić izbacio liječničke sindikate jer nisu reprezentativni, izjavio je ministar Milan Kujundžić u intervjuu za N1. 
-1	;;;	- To smo krenuli ispraviti kroz Zakon o reprezentativnosti, ali zbog sukoba među sindikatima to je malo usporeno. 
-1	;;;	Nigdje u svijetu se ne pregovara o pravima liječnika bez liječnika. 
-1	;;;	Ministar je komentirao i izjavu predsjednika Hrvatske liječničke komore Krešimira Luetića da je plaća liječnika niža od prosječne plaće u gradu Zagrebu. 
0	;;;	- Nisam ekspert za financije, ali mislim da je doktor Luetić nešto krivo rekao, mislim da je prosječna plaća u Zagrebu 6500 kn, možda griješim, a plaća liječnika oko 9000 kn. 
0	;;;	Neovisno o tome mislim da su plaće liječnika niže u odnosu na zapadne zemlje i na tom tragu je doktor Luetić u pravu, rekao je ministar s tim da valja napomenuti da je prosječna plaća u gradu Zagrebu 7500 kuna neto. 
1	;;;	'Oni koji više rade moraju biti i više plaćeni' 
1	;;;	Milan Kujundžić se, kaže, zalaže za sustav u kojem će oni koji više rade biti i više plaćeni te je, zanimljivo, objasnio da su posebno u Rumunjskoj i Poljskoj liječnicima povećane plaće kako bi te zemlje zadržale liječnike ili ih vratile iz Njemačke i Velike Britanije. 
1	;;;	- To ćemo morati napraviti i u Hrvatskoj, rekao je. 
1	;;;	- Neće sedam ili deset posto povećanja zadržati liječnike u zemlji, nije presudna stvar, ali je znakovito da ova Vlada povećava plaće u granicama mogućeg, mi sada u Hrvatskoj povećavamo broj liječnika i sestara, a poglavito povećavamo broj specijalizacija. 
-1	;;;	Nažalost preko noći se ne može ispraviti što se nije prije pet godina davao dovoljan broj specijalizacija. 
-1	;;;	Da se to dogodilo mi ne bi sada imali krizna stanja po bolnicama. 
-1	;;;	Rekao je i da je reforma bolničkog sustava vrlo ozbiljna te da će brojne odjele trebati i zatvoriti. 
-1	;;;	- Nelogično je primjerice da na udaljenosti Vinkovci-Vukovar imaju duple odjele. 
1	;;;	To smo počeli mijenjati i uvoditi dnevne bolnice. 
-1	;;;	Morat ćemo raditi promjene unatoč otporu najviše lokalne zajednice. 
-1	;;;	Ljudi se boje da će izgubiti obilježje grada ako se smanje bolnice. 
0	;;;	- Treba i napraviti nove sveučilišne bolnice u Osijeku, Zagrebu, Rijeci i Splitu, a onda na njih naslanjati manje bolnice i zatim ih polako pretvarati u palijativu, ali i ostaviti dijagnostiku da ne moraju ljudi ići iz Nove Gradiške u Slavonski Brod zbog jedne pretrage. 
1	;;;	Naši liječnici počinju shvaćati da 'nije u šoldima sve' 
1	;;;	- Otišlo je 600 liječnika, ali na sreću više od polovice se vratilo, imamo trend da se liječnici vraćaju u Hrvatsku. 
1	;;;	- Znam nekoliko kolega koji se vraćaju iz Švedske, Velike Britanije, Njemačke. 
1	;;;	Vraćaju se jer shvate da "nije u šoldima sve". 
1	;;;	Imaju veće plaće, da, ali nije život jednog čovjeka samo zato što će imati više novaca, objasnio je Kujundžić i dodao da se nada da će taj trend biti još i veći. 
-1	;;;	Ministar se slaže da su prekovremeni sati premalo plaćeni. 
-1	;;;	- Za 16 sati koje radite poslijepodne dobijete 500 kuna, kada to podijelite ispadne 70 kuna po satu što je uistinu malo. 
1	;;;	'Povećanjem trošarina na alkohol i cigarete spašavaju se životi' 
-1	;;;	- Nije lako naći dodatne novce za zdravstvo, a nažalost sigurno ima mjesta gdje se nepotrebno troše novci. 
-1	;;;	Svi su bili razapinjani na križ kada su spomenuli mogućnost povećanja premije za dodatno zdravstveno osiguranje. 
1	;;;	Prostor je veliki u trošarinama na cigarete i alkohol, ne toliko zbog novca koliko zbog prevencije. 
1	;;;	Neće nam djeca kupovati cigarete i alkohol, smanjit će se broj tumora, objasnio je Kujundžić za N1. 
1	;;;	- Zemlje koje su povećale cijene cigareta bilježe smanjenje od 60 posto mladih koji nisu postali pušači. 
1	;;;	Govorimo o spašenim životima. 
