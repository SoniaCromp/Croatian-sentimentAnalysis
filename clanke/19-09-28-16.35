https://www.jutarnji.hr/vijesti/crna-kronika/matija-hrgovic-izasao-na-slobodu-ali-kao-osuden-covjek-doznajemo-da-se-brat-najboljeg-hrvatskog-boksaca-nagodio-s-tuziteljstvom/9414278/
-1	;;;	MATIJA HRGOVIĆ IZAŠAO NA SLOBODU, ALI KAO OSUĐEN ČOVJEK Doznajemo da se brat najboljeg hrvatskog boksača nagodio s tužiteljstvom 
-1	;;;	Matija Hrgović (23), brat slavnog boksača Filipa Hrgovića, nakon četiri mjeseca provedena u pritvoru zagrebačkog Remetinca zbog neovlaštene proizvodnje i preprodaje droge, izašao je na slobodu, ali kao osuđen čovjek. 
0	;;;	On se, naime, zbog 263 grama kokaina koje su policajci pronašli ispod njegovih nogu u automobilu, nagodio s Općinskim državnim odvjetništvom u Zagrebu na kaznu od 14 mjeseci, no ona mu je pretvorena u djelomični uvjet, odnosno šest mjeseci bezuvjetnog zatvora, dok je za (pre)ostalih osam mjeseci dobio četverogodišnji rok kušnje. 
-1	;;;	Ujedno mu je izrečena i sporedna novčana kazna od 15.000 kuna, koju mora platiti, a ostao i bez 14.000 kuna koje mu je policija oduzela prilikom pretresa jer se sumnja da potječu od preprodaje opijata. 
-1	;;;	Njegov prijatelj Ivan Kuretić (26), s kojim je istog dana uhvaćen s prstima u pekmezu, ostaje do daljnjega iza rešetaka jer je prekršio uvjetnu kaznu. 
-1	;;;	Kuretić je u konačnici osuđen na dvije i pol godina zatvora, u što je uključeni stari, uvjetni grijeh iz prošlosti od pola godine. 
0	;;;	Podsjetimo, u večernjim satima 30. svibnja policajci su ih zatekli na području Sesveta u VW-u kojim se koristi Hrgović. 
0	;;;	Kuretić je bio na mjestu vozača, a Hrgović je sjedio na suvozačkom sjedalu. 
-1	;;;	Površinskim pregledom na podu ispred suvozačeva sjedala uočili su plastični paket omotan crnom samoljepljivom trakom. 
0	;;;	Policija je tada izvijestila da je Hrgović sa suvozačkog mjesta pokušao pobjeći, ali da su ga uspjeli svladati primijenivši fizičku silu i sredstva za vezivanje. 
-1	;;;	U pretrazi vozila kriminalisti su pronašli 263 grama kokaina, a u obiteljskoj kući koju su koristila obojica, a Matijina ju je majka kupila mjesec dana prije toga, policajci su pronašli još 53,2 grama marihuane te 15 plastičnih omota s tragovima konoplje, oblijepljenih trakom. 
-1	;;;	U pretresu Kuretićeva doma istražitelji su, pak, zaplijenili improviziranu prešu s tragovima kokaina. 
-1	;;;	Inače, uhićenje se dogodilo dan uoči svadbe njegova brata Filipa Hrgovića. 
-1	;;;	Boksačev brat od dana uhićenja šuti kao zaliven. 
-1	;;;	Nije iznosio obranu i od svega se branio šutnjom da bi na kraju šturo priznao samo činjenične navode iz optužnice. 
1	;;;	Hrgovićev odvjetnik Gordan Preglej potvrdio je kratko za Jutarnji list da je postignut sporazum s Državnim odvjetništvom te da je njegovu branjeniku Matiji Hrgoviću ukinut istražni zatvor. 
-1	;;;	Inače, Matija Hrgović sve je do svibnja imao čistu kaznenu evidenciju, a na teži način naučio je lekciju da svako društvo nije dobro društvo. 
-1	;;;	Njegov otac je, nakon što je slučaj dospio u medije, samo kratko “prokomentirao” da “komentara nema jer da je to sve privatna stvar običnih ljudi od krvi i mesa”.
