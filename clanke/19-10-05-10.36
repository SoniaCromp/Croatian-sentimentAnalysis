https://www.jutarnji.hr/vijesti/hrvatska/hdz-ovka-dala-mandat-na-raspolaganje-zbog-sramotnih-izjava-o-srbima-ali-i-porucila-ne-bojim-se-izbacivanja-iz-stranke-nisam-nista-krivo-ucinila/9445262/
-1	;;;	HDZ-ovka DALA MANDAT NA RASPOLAGANJE ZBOG SRAMOTNIH IZJAVA O SRBIMA, ALI I PORUČILA 'Ne bojim se izbacivanja iz stranke, nisam ništa krivo učinila' 
-1	;;;	Dok se javnost zgraža nad izjavama riječke HDZ-ovke Ivone Milinović u Podcastu Velebit, gdje je poručila Torcidi da Rijeci ne treba vrba za Srbe jer ih je samo 6 i pol posto, za razliku od sela u Dalmaciji gdje ih ima 30-40 posto, “ulica” u Rijeci očito je tu gradsku vijećnicu počela pretvarati u svojevrsnu heroinu. 
-1	;;;	Na zidu riječkoga nebodera osvanuo je grafit “Ivona Milinović”, a nešto dalje i “Zapamtit ćete ime Armada Rijeka”. 
-1	;;;	I nakon isprike Milinović i dalje inzistira da je njezina izjava, u stvari, bila usmjerena prema Torcidi kojoj se, pak, ne želi ispričati jer “vrijeđa Riječane” svojim pjesmama. 
-1	;;;	Antisrpske poruke Torcide, pak, proglašava orjunaškom politikom koja koristi Miloradu Pupovcu. 
-1	;;;	- Ja sam se ispričala, rekla sam da sam se nespretno izrazila, oni nisu. 
-1	;;;	Za mene je to što oni pjevaju govor mržnje, a ja sam to osudila - rekla nam je, optuživši i desnicu i “gospodina Pupovca” za dizanje tenzija i “prebrojavanje krvnih zrnaca”. 
-1	;;;	- Živimo u 21. stoljeću i to nikome ne koristi - rekla je, dodajući da, ako ona mora odgovarati za svoje izjave, onda mora i Pupovac za usporedbu Hrvatske s NDH. 
-1	;;;	Riječki HDZ ogradio se od njene izjave, najavivši za idući tjedan sjednicu na kojoj će odlučiti o eventualnim sankcijama protiv svoje gradske vijećnice. 
-1	;;;	Milinović nam je rekla da se ne boji izbacivanja iz stranke jer nije ništa krivo učinila. 
0	;;;	- Uostalom, o tome ne može odlučivati gradski odbor, već središnjica stranke - rekla je. 
1	;;;	Dodala je i da je svoj mandat predsjednice gradskog Odbora za nacionalne manjine stavila na raspolaganje, napominjući, pak, da je u svojem mandatu isposlovala povećanje sredstava za manjine od 50 posto. 
-1	;;;	- Ostavku neću dati dok je ne da gospodin Obersnel koji je zastupnika u vijeću nazvao kretenom i pokazao mu srednji prst - rekla je. 
-1	;;;	 Odbor riječkog Gradskog vijeća pokrenuo proceduru razrješenja Ivone Milinović 
-1	;;;	Odbor za izbor, imenovanja i razrješenja Gradskog vijeća Rijeke sa sjednice u petak u proceduru vijeća uputio je zahtjev za razrješenjem gradske predsjednice Odbora vijeća za nacionalne manjine i vijećnice HDZ-a Ivone Milinović, priopćeno je. 
-1	;;;	Ovaj odbor sastao se na hitnoj sjednici sazvanoj povodom saznanja o izjavama Ivone Milinović tijekom gostovanja na podcastu "Velebit". 
-1	;;;	- Nakon sramotnog slučaja govora mržnje čime je predsjednica Odbora za nacionalne manjine Ivona Milinović osramotila i sebe i cijelo Gradsko vijeće, upućen je u proceduru prema Gradskom vijeću prijedlog za njezinim razrješenjem. 
-1	;;;	Ovako huškačkom govoru nema mjesta u javnom prostoru i bez obzira na naknadnu ispriku i relativizaciju onoga što je izgovorila, vijećnica mora odgovarati za svoje postupke, pogotovo iz razloga što joj to nije prvi put - stoji u priopćenju. 
-1	;;;	Dodaje se i kako je "vijećnica HDZ-a već dobila žuti karton Odbora za izbor i imenovanja prije nešto manje od godinu dana kad je usvojen jednoglasni zaključak da se od HDZ-a zatraži da upozori vijećnicu Milinović kako svojim istupima na društvenim mrežama omalovažava sve pripadnike nacionalnih manjina što je potpuno nespojivo s funkcijom koju obnaša". 
-1	;;;	- Radilo se o njezinom izjednačavanju talijanske manjine s fašizmom u javnim nastupima te o izjavi prema kojoj je zamjenika primorsko-goranskog župana iz reda srpske manjine nazvala neprijateljem kojeg je potrebno uhititi ili deportrati iz Hrvatske - navodi se u priopćenju koje potpisuje potpredsjednik Odbora za izbor, imenovanja i razrješenja Sandi Basić. 
