http://www.novilist.hr/Vijesti/Regija/Otoci/Rijecka-studentica-s-Cresa-izabrana-u-zensku-posadu-ambiciozne-plovidbe-oko-svijeta.-Pricali-smo-s-njom
1	;;;	Riječka studentica s Cresa izabrana u žensku posadu ambiciozne plovidbe oko svijeta. 
1	;;;	Pričali smo s njom 
1	;;;	Na put oko svijeta Sonja Jakić, riječka studentica strojarstva s creskom adresom, krenut će čeličnim dvojarbolnim jedrenjakom od 70 stopa TravelEdge opremljenim svime potrebnim za znanstvene ekspedicije – od opreme za prikupljanje uzoraka do laboratorija za njihovu analizu Britanska neprofitna organizacija eXXpedition od 2014. godine organizira jedriličarske ekspedicije s isključivo ženskim posadama i sa snažnom ekološkom porukom, ukazujući na opasnosti od plastičnog zagađenja voda. 
1	;;;	Na 11 dosadašnjih putovanja svjetskim morima, Velikim kanadskim jezerima i rijekom Amazonom, sudjelovalo je stotinjak žena različitih struka i interesa koje su provodile znanstvena istraživanja, širile svijest i educirale lokalne zajednice o razornom utjecaju jednokratne plastike i drugih toksina na ljude i okoliš. 
1	;;;	Projektom se ujedno želi naglasiti potreba brojnijeg sudjelovanja žena u znanosti, posebice STEM području, ali i u svim drugim djelatnostima. 
1	;;;	Početkom listopada započinje do sada najambicioznije putovanje nazvano eXXpedition – Round the World 2019-2021. 
1	;;;	Tijekom dvije godine ekspedicija će prijeći put oko svijeta dug 38.000 nautičkih milja, a na brodu će se, u 30 etapa, izmijeniti 300 žena. 
1	;;;	Na prvoj etapi od Plymoutha do Azorskih otoka posadu će činiti i jedna Cresanka, studentica strojarstva Sonja Jakić, izabrana između 5.000 kandidatkinja. 
0	;;;	– Za ekspediciju sam čula u siječnju, za vrijeme ispitnih rokova. 
1	;;;	Bila sam u Rijeci gdje studiram, učila za ispite i liječila skijašku ozljedu noge. 
1	;;;	Morala sam mirovati, puno sam surfala internetom i odjednom je iskočio taj oglas koji je obuhvaćao sve što me zanima: jedrenje, ekologiju, žene, STEM. 
1	;;;	Odmah sam se »upecala« i prijavila. 
1	;;;	Nitko sretniji od mene kad su, nakon četiri kruga selekcije, između 5.000 prijavljenih uzeli mene, kaže Sonja Jakić i objašnjava kako je ovo putovanje »kao stvoreno za nju«. 
1	;;;	– I ja sam žena u strojarstvu što je mnogima još neobično i čudno, oduvijek me zanima ekologija i brzo sam shvatila kako ovaj brod ispunjava neke od mojih želja i snova. 
1	;;;	Odrastanjem na otoku Cresu zaljubila sam se u more, a jedriti sam počela s 10 godina u jedriličarskom klubu Reful. 
1	;;;	Posljednjih nekoliko godina radim kao skiperica i hostesa na jedrilicama po Jadranu. 
1	;;;	Sve ta iskustva sigurno će mi pomoći u ovoj ekspediciji, a nikad mi nije bilo strano dijeliti entuzijazam i svoje vrijeme za ideju i cilj koje smatram bitnim. 
1	;;;	 Cijeli projekt vodi Emily Penn, koja za sebe kaže da je braniteljica oceana, skiperica i umjetnica, a diplomirala je arhitekturu na Cambridgeu. 
0	;;;	– Za sudionice projekta važno je da na tim putovanjima steknu iskustvo prikupljanja podataka. 
1	;;;	Krajnji cilj projekta je bolje razumjeti opasnosti koje nam prijete od plastike u morima i oceanima i, što je još važnije, pokušati pronaći načine kojima možemo spriječiti da plastika uopće dođe do mora, ispričala je Penn koja je za svoje aktivnosti već osvojila niz međunarodnih priznanja. 
1	;;;	Na put oko svijeta Sonja će krenuti čeličnim dvojarbolnim jedrenjakom od 70 stopa TravelEdge opremljenim svime potrebnim za znanstvene ekspedicije, od opreme za prikupljanje uzoraka do laboratorija. 
1	;;;	– Nadam se da ćemo ići što više na jedra jer u tome stvarno uživam. 
1	;;;	Putem ćemo prikupljati uzorke mora, koji će se dijelom analizirati na brodu, a dijelom slati na detaljniju analizu na partnerska sveučilišta u Velikoj Britaniji i Americi, objašnjava Sonja osnovni cilj projekta kojim će se istražiti količina i utjecaj mikroplastike u morima i oceanima, kako uz obalu tako i na pučini. 
0	;;;	Ekspedicija se dijelom financira sredstvima njezinih sudionika, pa svaki član posade pokriva troškove u iznosu od 5.200 funti, odnosno oko 43.000 kuna. 
1	;;;	– Dio tog iznosa uštedjela sam sama, za drugi dio pokrenula sam crowdfunding kampanju, a tražim i sponzore, prije svega na svom otoku, među ljudima, ustanovama i firmama koje me poznaju. 
1	;;;	Vjerujem da će ovo biti prilika da se čuje za Cres, pa želim što više proširiti glas o ekspediciji i svojem sudjelovanju u njoj, u nadi da će za to čuti i oni koji mi mogu financijski pomoći, kaže Sonja koja smatra da će s putovanja oko svijeta donijeti znanje, iskustvo i ideje kako se suočiti s problemom plastike te da će imati priliku kroz različite suradnje i buduće projekte to znanje iskoristiti i za dobrobit svoga grada i otoka.
