https://www.jutarnji.hr/vijesti/svijet/obitelj-nestalog-pomorca-zaprepastena-obustavom-potrage-sokirani-smo-takvom-skandaloznom-i-sramotnom-odlukom-apeliramo-na-drzavni-vrh-da-nam-pomogne/9447314/
-1	;;;	OBITELJ NESTALOG POMORCA ZAPREPAŠTENA OBUSTAVOM POTRAGE: Šokirani smo takvom skandaloznom i sramotnom odlukom, apeliramo na državni vrh da nam pomogne 
-1	;;;	Obitelj hrvatskog pomorca i kapetana broda Bourbon Rhode Dina Miškića, koji se smatra nestalim nakon što je posada od 14 članova doživjela brodolom u Atlantiku, uputila je kroz priopćenje apel medijima i državnom vrhu vezan uz odluku vlasti i kompanije, vlasnika broda o obustavljanju potrage za nestalim pomorcima. 
-1	;;;	- Obitelj Miškić šokirana je nakon službene objave skandalozne i sramotne odluke o prestanku potrage za sedam nestalih članova posade broda Bourbon Rhode, među kojima i je hrvatski državljanin, kapetan Dino Miškić. 
1	;;;	Obitelj je tijekom proteklih dana od tvrtke i iz drugih službenih kanala dobivala informacije kako će se za tri preostale splavi za spašavanje koje još nisu nađene tragati dok god postoji i najmanja šansa za pronalazak preživjelih. 
-1	;;;	Tri splavi nisu nađene, a potraga je obustavljena nakon samo sedam dana. 
-1	;;;	S time se ne možemo niti ćemo pomiriti! 
-1	;;;	Apeliramo na premijera, predsjednicu i cijelu Vladu Republike Hrvatske da nam pomognu u ovoj borbi za nadu i za pronalazak prave istine o nesreći koja je uništila život 14 obitelji!, navodi obitelj u priopćenju. 
1	;;;	- Molimo da u ovoj mučnoj situaciji iskoristite sav svoj utjecaj kako bi se potraga nastavila do pronalaska tri splavi. 
-1	;;;	Kao predstavnici vlasti, molimo Vas - učinite sve što je u Vašoj moći da se dozna cijela istina i da se ovakva tragedija više nikada ne ponovi u obitelji niti jednog hrvatskog pomorca - stoji u apelu obitelji Miškić. 
1	;;;	Na njihov apel ubrzo je odgovorio premijer Andrej Plenković. 
1	;;;	- Vidio sam poruku, izražavam prije svega empatiju i razumijevanje članovima obitelji nestalog pomorca, ono što znamo, znamo da smo cijelo vrijeme u kontaktu sa francuskim vlastima. 
1	;;;	Naše veleposlanstvo u Parizu je na dnevnoj bazi više puta i tražilo informacije, dobivalo, prosljeđivalo o svim elementima koji su se dogodili oko potonuća broda. 
1	;;;	Imamo informaciju da je potraga tim sredstvim stala, ali to ne znači da bilo koji komercijalni brod koji će proći tim područjem nema obvezu motriti. 
-1	;;;	U stalnoj smo komunikaciji s obitelji i francuskim vlastima, nastavit ćemo to, međutim, kažem, ovaj pothvat koji je napravljen bio je, koliko shvaćam, najveća potraga takvih razmjera na tako velikom području do sada, izjavio je hrvatski premijer, kako ga je citirala televizija N1. 
1	;;;	Područje koje je pretraživano snagama francuskog i američkog zrakoplovstva u smislu površine veliko je kao dvije Hrvatske. 
-1	;;;	Nažalost ta se nesreća dogodila praktički na sredini Atlantskog oceana. 
-1	;;;	Vlasti Martiniquea priopćile su da je u petak navečer obustavljena potraga za nestalim pomorcima s broda Bourbon Rhode, a u subotu se oglasila i kompanija Bourbon Offshore koja je izrazila sućut obitelji i prijateljima žrtava. 
1	;;;	- Operacije potrage koje su od 26. rujna izvodile francuska zapadna Indija-Gvajana i francuska mornarica CROSS omogućile su pronalazak troje preživjelih brodoloma Bourbon Rhode, kao i tijela četvero naših pomoraca. 
-1	;;;	Sedam članova posade još uvijek se vode kao nestali. 
-1	;;;	Nekoliko je plovila i danas pretraživalo područje, a u posljednja četiri dana nije bilo rezultata. 
-1	;;;	… Bourbon i svi njegovi zaposlenici danas su u žalosti i želio bih ponoviti našu iskrenu sućut i punu podršku obiteljima i voljenima žrtava - napisali su između ostalog u priopćenju. 
-1	;;;	Objava na službenoj stranici na Facebooku izazvala je burne reakcije korisnika te društvene mreže koji su je nazvali sramotnom i ‘ispod svakog nivoa’. 
-1	;;;	Ubrzo je reagiralo i Ministarstvo vanjskih poslova RH iz kojeg su naglasili da su uputili diplomatsku notu vezano uz angažman u potrazi za nestalima te zamolili za izravnu komunikaciju o tijeku potrage. 
1	;;;	- Prema navodima francuskog kriznog stožera CROSS, riječ je o najopsežnijoj potrazi na moru koju su francuske službe poduzele u posljednjih dvadeset godina. 
1	;;;	U nju su bili uključeni specijalizirani brodovi i avioni, kao i svi trgovački brodovi koji su prolazili kroz zonu potonuća broda. 
0	;;;	Pretraženo je 110.000 km2 oceana (dvostruka površina Hrvatske). 
1	;;;	Potraga je rezultirala pronalaskom trojice članova posade koji su preživjeli nesreću, te četvorice poginulih. 
0	;;;	Odluka o prestanku potrage donesena je tjedan dana nakon potonuća broda jer postoji vrlo mala vjerojatnost da bi daljnja potraga urodila plodom, s obzirom na okolnosti potonuća broda i na činjenicu da je pretraženo tako veliko područje - napisali su i dodali da se akcija potrage nastavlja tako što su svim trgovačkim brodovima, koji prolaze kroz to područje, dane upute da pažljivo motre i dojave nadležnim institucijama svaku moguću korisnu informaciju. 
-1	;;;	Podsjetimo, rezultat intenzivne i višednevne potrage su trojica spašenih, četvorica mrtvih i sedmorica nestalih članova posade među kojima je i Šibenčanin Dino Miškić. 
-1	;;;	Havarija se dogodila 26. rujna u vodama Martiniquea, a brod je potonuo zbog jakog uragana. 
0	;;;	Dvanaest trgovačkih brodova, fregata Le Ventose, uz deset letova francuskih i američkih zrakoplova, sudjelovalo je u potrazi na području veličine 110.000 km2, 1.200 milja istočno od Martiniquea.
