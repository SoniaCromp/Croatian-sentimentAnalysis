https://www.24sata.hr/news/bitno-je-dobiti-zeleno-svjetlo-ulazak-ne-mozemo-predvidjeto-650975
0	;;;	'Bitno je dobiti zeleno svjetlo, ulazak ne možemo predvidjeti' 
1	;;;	Istaknuo je da je Hrvatska puno napravila da bude spremna za Schengen, povukla golema sredstva za jačanje kontrole vanjskih granica 
0	;;;	 Za Hrvatsku je politički bitno da dobije pozitivnu ocjenu Europske komisije o spremnosti za ulazak u Schengen, koja se očekuje uskoro, a sada je nemoguće predvidjeti kada će ući u taj prostor bez unutarnjih kontrola na granicama, izjavio je u subotu u Bruxellesu hrvatski premijer Andrej Plenković. 
1	;;;	- Nama je bio cilj dobiti ove 2019. godine pozitivnu ocjenu Europske komisije da je Hrvatska ispunila sve kriterije. 
1	;;;	Za nas je u ovom trenutku politički bitno da to bude ostavština Junckerove Komisije kada je riječ o hrvatskom ulasku u Schengen i nakon toga procedura se seli u Vijeće EU-a", izjavio je Plenković na kraju svog trodnevnog posjeta Bruxellesu, koji je završio u subotu susretom s predsjednikom Europskog vijeća Donaldom Tuskom. 
1	;;;	Europska komisija je bi sredinom sljedećeg mjeseca trebala dati pozitivnu ocjenu da je Hrvatska ispunila sve kriterije za ulazak u šengenski prostor. 
-1	;;;	Dodao je da u ovom trenutku "ne može dati pouzdan datum kada će odluka o ulasku biti donesena". 
-1	;;;	Za to je više razloga, a prvi je što se već nekoliko godina u EU-u pokušava dogovoriti reforma Dublinskog sustava, što je pitanje solidarnosti unutar Unije po pitanju migracija i oko čega još nema konsenzusa, drugi je što će se morati jačati šengenski sustav i treći što su ispred Hrvatske u čekaonici za Schengen Bugarska i Rumunjska. 
1	;;;	- U tom kontekstu meni ili bilo kome drugome teško je dati neki datum, ali mi ćemo tu temu držati držati i zalagati se za nju u Vijeću EU-a temeljem naših konkretnih postignuća i dekontekstualizirati od onoga što bi eventualno mogao biti neki politički kut bilo koje zemlje", rekao je Plenković. 
1	;;;	Istaknuo je da je Hrvatska puno napravila da bude spremna za Schengen, povukla golema sredstva za jačanje kontrole vanjskih granica, ojačala sposobnost policije koja sprječava ilegalne migracije, a pritom nije, za razliku od nekih susjednih zemalja, postavila bodljikavu žicu ili zid. 
-1	;;;	Zamoljen da objasni svoju izjavu da Slovenija, u slučaju da pribjegne blokadi hrvatskog ulaska u Schengen, to ne može činiti unedogled, Plenković je rekao da Hrvatska ima dosta "široke i velike opcije" i da nema potreba za daljnjim objašnjenjima. 
0	;;;	- Nema potrebe za daljnjim objašnjenjima. 
-1	;;;	Nisam ja kao neki drugi koji se uzbude ako ja dođem u posjet u Bruxelles pa onda to komentiraju. 
-1	;;;	Ne znam da smo mi ikada komentirali posjet slovenskog premijera ničim izazvani, rekao je Plenković. 
1	;;;	- Ja sam dovoljno rekao, sve su oni dobro razumjeli. 
1	;;;	Imamo mi načina da rješavamo bilateralna pitanja, dobrosusjedski, trezveno i razumno. 
