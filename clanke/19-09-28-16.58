https://www.jutarnji.hr/vijesti/hrvatska/brod-bourbon-rhode-na-kojem-je-kapetan-bio-iz-hrvatske-potonuo-je-na-atlantiku-traje-potraga-za-clanovima-posade/9418304/
-1	;;;	Brod Bourbon Rhode, na kojem je kapetan bio iz Hrvatske potonuo je na Atlantiku. 
0	;;;	Traje potraga za članovima posade 
-1	;;;	Tropska oluja Lorenzo, koja proteklih dana vlada Atlantskim oceanom i koja se pretvorila u uragan četvrte kategorije, postala je noćna mora tegljaču Bourbon Rhode na čijem je čelu šibenski pomorac Dino Miškić. 
-1	;;;	U grotlo snažnog vjetra i visokih valova zapeo je tegljač sa 14 članova posade, od kojih je najviše Ukrajinaca. 
0	;;;	Plovio je pod nizozemskom zastavom, a potonuo je još 26. rujna nekih 1200 nautičkih milja od otoka Martinique. 
1	;;;	Nakon dvodnevne potrage u koju se uključilo nekoliko tegljača te Falcon 50 francuske mornarice koji je stigao iz Dakara, kao i američki zrakoplov Nacionalnog centra za uragane, u uzburkanom moru uočen je čamac za spašavanje i u njemu tri pomorca od kojih su dvojica državljani Ukrajine, a identitet trećeg još uvijek nije poznat. 
1	;;;	Za (pre)ostalih 11 članova Bourbon Rhodea, koji su se dok je brod tonuo uspjeli ukrcati u tri čamca za spašavanje i dalje se intenzivno traga. 
-1	;;;	Spašeni pomorci, koji su bili vidno iscrpljeni, otkrili su u subotu popodne svojim spasiteljima da se tegljač potopio 26. rujna i da od tada plutaju. 
-1	;;;	Prvi problemi za posadu počeli su u četvrtak, kad je uragan "šamarao" brod koji se nalazio na putu od Kanarskih otoka prema Gvajani, otprilike 1200 nautičkih milja od Martiniquea. 
-1	;;;	Najednom se stražnji dio broda počeo ispunjavati vodom, a navodno su i motori počeli otkazivati pa je kapetan broda Miškić odmah alarmirao sve službe i odaslao apel u pomoć, jer je brod počeo tonuti. 
1	;;;	U akciju spašavanja prvi je odaslan najbliži brod, koji je od mjesta kalvarije u tom trenutku bio udaljen oko 20 sati plovidbe. 
-1	;;;	Potonuli brod sagrađen je prije 13 godina i osmišljen kao opskrbni brod te pripomoć prilikom izlijevanja nafte, a nakon potonuća mu je zakazao sustav identifikacije pa na pomorskim kartama nije bio vidljiv. 
-1	;;;	Iz tvrtke Bourbon Offshore izražavaju zabrinutost te naglašavaju da su aktivirali krizni stožer i da surađuju s Regionalnim operativnim centrom za nadzor i spašavanje West Indies-Gvajana te da će na poprište potonuća poslati još brodova i helikoptera. 
1	;;;	Dodaju i da je spašenim mornarima pružena medicinska pomoć, kao i da su u kontaktu s obiteljima svih članova posade. 
1	;;;	Inače, na tom području jake oluje nisu nikakva novost, međutim, Lorenzo je sve dosadašnje prethodnike nadmašio svojom jačinom jer su u nekim trenucima udari vjetra premašivali 200 kilometara na sat. 
1	;;;	 Mobilizirana su sva raspoloživa sredstva u potrazi za posadom tegljača Bourbon Rhodea potonulog u teritorijalnim vodama Martiniquea, objavila je francuska kompanija čije je priopćenje u subotu prenijelo Ministarstvo vanjskih i europskih poslova (MVEP) uz informaciju da je kapetan broda hrvatski državljanin. 
-1	;;;	Hrvatsko veleposlanstvo u Parizu u kontaktu je s Kriznim centrom Ministarstva za Europu i vanjskih poslova Francuske koje je potvrdilo da je brod francuske kompanije Bourbon Rhode doživio nesreću u teritorijalnim vodama Martiniquea, priopćio je u subotu navečer MVEP. 
0	;;;	Prema informacijama kojima MVEP raspolaže, kapetan broda je hrvatski državljanin, a među članovima posade nema drugih hrvatskih državljana, dodaje se u priopćenju. 
